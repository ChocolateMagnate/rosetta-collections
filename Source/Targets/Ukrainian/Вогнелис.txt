Mozilla Firefox (укр. Мозілла Фаєрфокс, Мозилла Фаєрфокс, Жар-лис, Вогнелис, Вогняна Лисиця,
Фаєрфокс) — вільний безкоштовний браузер з відкритим кодом, використовує ядро Quantum
(вдосконалений Gecko).

Після випуску 9 листопада 2004 року версії 1.0 одержав схвальні відгуки від багатьох видань,
включно із «Форбс» і «The Wall Street Journal». З більш ніж 25 мільйонами завантажень з
головного сайту в перші 100 днів після випуску версії 1.0, Firefox став однією із найуживаніших
програм із відкритим кодом. 19 листопада 2005 року (за 344 дні після випуску версії 1.0) Firefox
було завантажено 100-мільйонний раз. Станом на серпень 2020 року Firefox має частку 9,17 % поміж 
десктопними браузерами і посідає другу позицію після Google Chrome. Має позитивні відгуки від
користувачів та фахівців та вважається одним з кращих вебоглядачів. В Україні Firefox
займає 3 місце після Google Chrome та Opera за популярністю з часткою 6,57 % станом на вересень
2020 рік. 30 червня 2009 кількість завантажень Firefox різних версій перетнула межу в 1
мільярд. 

У 2009 році Firefox був другим найпопулярнішим браузером після Internet Explorer. Google Chrome
вийшов у 2008 році та ще не встиг набрати достатньої популярності.

Існують версії браузера для Windows, Mac OS X, Linux, OS/2, FreeBSD, Solaris та інших операційних
систем.


На відміну від найбільш розповсюдженого, на початок 2005 року, вбудованого у Windows, вебоглядача
Internet Explorer, Firefox забезпечує вищий рівень безпеки користувача, здатний захищати його від
нав'язливої реклами, та має низку нових можливостей, таких як:

    блокування спливаючих вікон;
    відкриття сторінок у вкладках, а не в окремих вікнах;
    додатки, що надають нові можливості, наприклад, IE Tab, ScrapBook, Firebug тощо, яких наразі існують тисячі; переважна більшість додатків розповсюджується централізовано через https://addons.mozilla.org/uk/firefox/ [Архівовано 14 травня 2011 у Wayback Machine.]
    теми оформлення.

Спочатку в рекламних текстах Firefox деякі з цих особливостей наводилися як відмінні «від інших
браузерів», хоча під іншими браузерами мався на увазі набір функцій, з яким було знайоме більшість
користувачів Internet Explorer. В результаті одні користувачі стали вважати їх відмінними взагалі
від усіх браузерів, а інші — критикувати Mozilla за нечесну рекламу. Зокрема, вкладки (кілька
сторінок в одному вікні) були доступні задовго до цього в браузері Opera, а вбудована панель
пошуку — в Internet Explorer 4.0. Але деякі особливості Firefox, найбільш значущою з яких можна
вважати підтримку розширень, дійсно довгий час були відсутні в інших браузерах (принаймні, в
широко відомих).

З підвищенням інтересу і ростом популярності Firefox, заявлена ​​творцями підвищена безпека стала
нерідко оскаржуватися (втім, в деяких випадках це виявляється фікцією), наприклад,
Microsoft'ом. 

Firefox має достатньо багато можливостей, завдяки яким він отримав популярність серед
користувачів: по-перше, він дозволяє відкривати кілька сторінок в одному вікні, економлячи тим
самим вільне місце на панелі завдань; по-друге, браузер має гнучку систему управління
завантаженням графіки і дозволяє відключати відображення графіки на вибраних сторінках, а не на
всіх відразу. Крім цього, Firefox має можливість блокування спливаючих вікон і управління файлами
cookies.

Під час розробки Firefox особлива увага приділялась підтримці стандартів W3C. Тому іноді вебсайти,
написані з порушенням стандартів у розрахунку на перегляд лише в Internet Explorer, можуть
відображатись неправильно. Наразі, зокрема через поширення Firefox та інших альтернативних
браузерів, такі сайти трапляються все рідше.

На відміну від Mozilla Suite, який являє собою набір веборієнтованих додатків, Firefox — лише
вебоглядач, він менший, швидший і простіший у використанні. Також Firefox надає деякі додаткові
можливості, наприклад, налаштування панелі інструментів.

Додатково варто відзначити такі можливості:

    вмонтовану панель пошуку в пошукових машинах і словниках;
    так звані «Live bookmarks» — інтеграцію з RSS-потоками;
    широкі можливості з налаштування поведінки та зовнішності;
    невеликий розмір дистрибутиву.